<html>
<head>
<meta http-equiv="Content-Type" content="text/html; charset=UTF-8" />
<title>A tippelés dícsérete</title>
<style>
  body { text-align:justify; margin: 15px 25px 30px 15px; background-color: #F5F5DC; font-family: Arial; font-size: 14; }
  p  { margin: 8px 0; }
  code { background-color: black; color: white; padding-left: 3px; padding-right: 3px;  border-radius: 3px; }
  .code_2 { background-color: lightgray; padding-left: 3px; padding-right: 3px;  border-radius: 3px; }
</style>
</head>
<body>
<div style='font-size: 90%; color: blueviolet'>
<span style="float:left;">&mdash; Utolsó módosítás: 2021.03.18 &mdash;</span>
<span style='float:right;font-style:italic;'>Nemes Mihály &bull; Mihaly.Nemes@t-systems.com</span>
</div>
<div style='clear:both;'/>
<h1 style='text-align: center;'>A tippelés dícsérete</h1>
<p>
Minden órán lesznek kis feladatok, kis programrészletek, amelyeknek a kimenetét meg kell tippelni. Amikor mindenki gondolkodott rajta egy kicsit, akkor
lefuttatjuk a programocskát és közösen megbeszéljük, hogy miért az az eredménye, ami. (És sokszor ez miért pont nem az, mint amit gondoltunk...)
</p>
<p>
Ahhoz, hogy ez gördülékenyen menjen, beváltak az alábbi játékszabályok:

<ul style='font-style:italic;'>
<li>Amikor valakinek van tippje, akkor bemond annyit, hogy "van tipp".</li>
<li>Amikor bemondom, hogy "szabad a gazda", akkor mindenki ismerteti a tippjét. Már akinek van.</li>
<li>Kivéve, ha valaki még szeretne egy kicsit gondolkozni, akkor bemondja, hogy "időt kérek".</li>
</ul>

</p>
<p style='text-align:center; font-size: 250%;'>&clubs;</p>
<p>
A <code>tippelés</code> szó nagyon fontos, nem lehet behelyettesíteni a <span class='code_2'>számonkérés</span> szóval. Annál tudniiliik a helytelen válaszok mindig
valamilyen büntetéssel járnak &ndash; ha mással nem, akkor egy kis (vagy nagy) szégyenkezéssel, hogy lám-lám, ezt is tudnom kellett volna, milyen szánalmas
egy lúzer vagyok én... A tippelés ezzel szemben játék, amiben részt lehet venni akkor is, ha nem volt időnk felkészülni; és az is hasznot hajt mindenkinek, ha hibás
a válaszunk.
</p>
<p>
&ocir; Nekünk magunknak azért hasznos, mert szembesülünk azzal, hogy valami nagyon logikusnak tűnt számunkra és mégis másképp van. Ez pedig beindítja a kívácsiságot,
ami pedig elengedhetetlen alkatrésze a tanulás nagy mágiájának.
</p>
<p>
&oast; A többieknek azért hasznos, mert önkéntelenül is elgondolkoznak azon, hogy tudnák cáfolni a tippünket, ami megint csak felpezsdíti a gondolkodást.
</p>
<p>
&ofcir; A tanárnak azért hasznos, mert visszajelzést kap &ndash; láthatja, hogy mi az, amit sokan nem egészen értettek meg, amire tehát még vissza kell térni.
Ilyenfajta visszajelzésből nagyon kevés van az átlagos tanulási folyamatban, különösen az online változatnál.
</p>
<p style='text-align:center; font-size: 250%;'>&hearts;</p>
<p>
Miért érdemes ennyit beszélni erről az egészről?
</p>
<p>
Mert nagyon nem vagyunk hozzászokva ahhoz, hogy az iskolában tét nélkül feldobhatunk ötleteket, amiket aztán
körbejárhatunk. Az iskolában
</p>
<p style='margin-left: 20px;'>
&mdash; vagy a tanár beszél, amikor is még teljesen új az anyag, olyannyira, hogy általában kérdezni sem tudunk,
</p>
<p style='margin-left: 20px;'>
&mdash; vagy a diák, de azt meg már úgy hívják, hogy feleltetés, ami nem éppen egyenlő a felszabadult ötleteléssel és diskurzussal.
</p>
<p>
Azt tapasztaltam, hogy az emberek nagyon nehezen szólalnak meg, nehezen kérdeznek vagy tippelgetnek, mert úgy érzik, hogy ha a tanár kérdez valamit és ők azt
nem tudják, akkor szégyellniük kell magukat. Azt pedig senki nem szereti.
</p>
<p>
A tippelés olyannyira része ennek a kurzusnak, hogy néha még új anyagot is ebben a formában fogok felvezetni: próbáljuk meg kitalálni, mit is csinálhat ez a kis program és
<code>utána</code> beszéljük meg, hogy is működik valójában. Nagyon sokszor megéltem, hogy akkor lesz igazán hatékony az oktatás, minél inkább egy beszélgetésre
hasonlít.
</p>
<p style='text-align:center; font-size: 250%;'>&diams;</p>
<p>
Az tehát a kérésem, hogy mindig tessék nyugodtan kérdezni és amikor a tippmix-szeánszunkat tartjuk, akkor tessék bátran tippelgetni &ndash; akkor is, ha nem vagyunk
teljesen biztosak a válaszban. Ha másért nem, akkor azért, mert nekem, szegény tananyag-szabómesternek az nagy segítség.
</p>
<p>
Továbbá a tippmix-példák otthoni gyakorláshoz is használhatók, és ilyenkor is akkor igazán hatásosak, ha

<ul>
<li>először megtippeljük a választ,</li>
<li>ezt hangosan ki is mondjuk vagy leírjuk,</li>
<li>és <code>csak ezután</code> futtatjuk le a programocskát.</li>
</ul>

Kell hozzá némi önuralom, mert nagyon kínálja magát a lehetőség, hogy lefuttassuk és rábólintsunk, hogy "igen, én is pont ezt mondtam volna"&ndash; de nagyon megéri
ellenállni a kísértésnek.
</p>
<p style='text-align:center; font-size: 250%;'>&spades;</p>
</body>
</html>
